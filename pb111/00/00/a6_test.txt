## Závěrečný test

Zkouškové období tvoří pomyslný 4. blok a platí zde stejné kritérium
jako pro všechny ostatní bloky: musíte získat alespoň 50 bodů.
Závěrečný test:

 • proběhne v počítačové učebně bez přístupu k internetu nebo
   vlastním materiálům,
 • k dispozici budete mít přehled jazyka (‹pb111.reference.pdf› a
   ‹.html›) a zabudovanou nápovědu dostupných programů (jiné
   materiály nejsou povoleny),
 • budete moct používat textový editor nebo vývojové prostředí VS
   Code, standardní překladače jazyka C a odpovídající nástroje,
   překladač ‹tiny› a odpovídající virtuální stroj.

Na vypracování testu budete mít 4 hodiny čistého času a bude
sestávat ze dvou částí (zadávají a odevzdávají se ovšem společně):

 • pět programovacích příkladů, které budou hodnoceny automatickými
   testy; za každý příklad, který splní testy „verity“ získáte 16
   bodů (za všechny ostatní 0), za celkem 0 až 80 bodů,
 • deset teoretických otázek, přitom každá bude složená z 5 tvrzení,
   z toho dvou pravdivých a tří nepravdivých; hodnocení/otázka:
   
   ◦ -2 body jsou-li vybrané alespoň 2 nepravdivé odpovědi,
   ◦ 0 bodů za právě 1 vybranou pravdivou odpověď,
   ◦ 2 body za právě 2 vybrané pravdivé odpovědi,
   ◦ -1 bod jinak (za 1 pravdivou + 1 nepravdivou, nebo za žádnou
     odpověď, nebo 2 pravdivé + nepravdivá, atp.)
   
   celkem za -20 až +20 bodů.

Celkový maximální zisk je tedy 100 bodů (80+20). Základní možnosti,
jak splnit minimální bodovou hranici, jsou 3 příklady + 2 body za
teorii, nebo 2 příklady + 18 bodů za teorii. Nechcete-li se teorií
vůbec zabývat, máte také možnost vyřešit 4 příklady (64 - 10 = 54
bodů).

Programovací příklady budou na stejné úrovni obtížnosti jako
příklady typu ‹p›/‹r›/‹v› ze sbírky.

Během zkoušky můžete kdykoliv odevzdat (na počet odevzdání není
žádný konkrétní limit) a vždy dostanete zpět výsledek testů syntaxe
a sanity. Součástí zadání bude navíc soubor ‹tokens.txt›, kde
naleznete 3 kódy. Každý z nich lze použít nejvýše jednou (vložením
do komentáře do jednoho z příkladů) a každé použití kódu odhalí
výsledek verity testu pro ten soubor, do kterého byl vložen. Toto se
projeví pouze při prvním odevzdání s vloženým kódem, v dalších
odevzdáních bude tento kód ignorován (bez ohledu na soubor, do
kterého bude vložen).

### Vnitrosemestrálky

V posledním týdnu každého bloku, tedy

 • cvičení 4 (17.-21. března),
 • cvičení 8 (14.-18. dubna),
 • cvičení 12 (12.-16. května),

proběhne v rámci cvičení programovací test na 60 minut. Tyto testy
budou probíhat za stejných podmínek, jako výše popsaný závěrečný
test (slouží tedy mimo jiné jako příprava na něj). Zadání bude
sestávat ze dvou programovacích příkladů a třech teoretických
otázek. Získat můžete:

 • 2 body za ‹task_1›, splní-li verity testy,
 • 3 body za ‹task_2›, opět za splněné verity testy,
 • 1 bod za správně vybraná 2 pravdivá tvrzení v jedné teoretické
   otázce (jinak 0).

Celkem tak můžete získat 0 až 8 bodů, které se počítají jako
aktivita v příslušném bloku. Připomínáme, že tyto body se sčítají
s body za aktivitu ve cvičení, a že tento součet je omezen na
maximálně 8 bodů/blok. Součástí zadání bude také 1 token pro
odhalení výsledku verity testu.
