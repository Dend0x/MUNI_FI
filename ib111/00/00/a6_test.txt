## Závěrečný test

Zkouškové období tvoří pomyslný 4. blok a platí zde stejné kritérium
jako pro všechny ostatní bloky: musíte získat alespoň 50 bodů.
Závěrečný test:

 • proběhne v počítačové učebně bez přístupu k internetu nebo
   vlastním materiálům,
 • k dispozici budete mít přehled jazyka (‹ib111.language.pdf› a
   ‹.html›) a zabudovanou nápovědu dostupných programů (jiné
   materiály nejsou povoleny),
 • budete moct používat textový editor, interpret jazyka Python a
   vývojová prostředí Thonny a VS Code.

Na vypracování testu budete mít 4 hodiny čistého času, a bude
sestávat ze dvou částí (zadávají a odevzdávají se ovšem společně):

 • pět programovacích příkladů, které budou hodnoceny automatickými
   testy; za každý příklad, který splní testy „verity“ získáte 16
   bodů (za všechny ostatní 0), za celkem 0 až 80 bodů,
 • deset teoretických otázek, přitom každá bude složená z 5 tvrzení,
   z toho dvou pravdivých a tří nepravdivých; hodnocení/otázka:
   
   ◦ -2 body za 2 nepravdivé odpovědi,
   ◦ -1 bod za 1 pravdivou + 1 nepravdivou, nebo za žádnou odpověď,
   ◦ 0 bodů za 1 pravdivou a druhou nevybranou,
   ◦ 2 body za 2 pravdivé odpovědi,
   
   celkem za -20 až +20 bodů.

Celkový maximální zisk je tedy 100 bodů (80+20). Základní možnosti,
jak splnit minimální bodovou hranici, jsou 3 příklady + 2 body za
teorii, nebo 2 příklady + 18 bodů za teorii. Nechcete-li se teorií
vůbec zabývat, máte také možnost vyřešit 4 příklady (64 - 10 = 54
bodů).

Programovací příklady budou na stejné úrovni obtížnosti jako
příklady typu ‹p›/‹r›/‹v› ze sbírky.

Během zkoušky můžete kdykoliv odevzdat (na počet odevzdání není
žádný konkrétní limit) a vždy dostanete zpět výsledek testů syntaxe
a sanity. Součástí zadání bude navíc soubor ‹tokens.txt›, kde
naleznete 3 kódy. Každý z nich lze použít nejvýše jednou (vložením
do komentáře do jednoho z příkladů), a každé použití kódu odhalí
výsledek verity testu pro ten soubor, do kterého byl vložen. Toto se
projeví pouze při prvním odevzdání s vloženým kódem, v dalších
odevzdáních bude tento kód ignorován (bez ohledu na soubor, do
kterého bude vložen).

### Vnitrosemestrálky

V posledním týdnu každého bloku, tedy

 • cvičení 4 (20.–24. října),
 • cvičení 8 (17.–21. listopadu),
 • cvičení 12 (15.–19. prosince),

proběhne v rámci cvičení programovací test na 60 minut. Tyto testy
budou probíhat za stejných podmínek, jako výše popsaný závěrečný
test (slouží tedy mimo jiné jako příprava na něj). Řešit budete vždy
ale pouze dva příklady, přitom za každý můžete získat 3 body
(splní-li verity testy) a dále 3 teoretické otázky (hodnoceny jedním
bodem za dvě pravdivá tvrzení, jinak nulou). Celkem tak můžete
získat 0 až 9 bodů, které se počítají jako aktivita v příslušném
bloku. Součástí zadání bude také 1 token pro odhalení výsledku
verity testu.
